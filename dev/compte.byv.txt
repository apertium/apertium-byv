1	Jean bə ɑ̂ yɑ?
2	Jean bô Marie bə ɑ̂ ntʉ̂m cwɛd. Njʉ sɛn bə mə̀bwɔ, dʉ̌ʼ cwɛ̌d dûm nə̀shù. Ndǎʼndʉ̂ njʉ̂ nkǒg lò fitə, mfʉag cwɛ̌d nko nə̀shù ! Bo kə̂ʼ kùʼnǐ nə̀ ghə̌ sa ncùndɑ. Jean bô Marie bə̂ nkɔ̂ nə̀ ghʉ̌ sa tàtàʼ, bo bə̂ ntam sa bə̂ cwɛ̌d mbwə̌  bàʼ ndʉb. 
3	Jean bə ɑ̂ mə mɛn mɑnndùm, a ghʉ ɑ̂ ngùʼ ntogə. Yə̂n mə mɛ̂n ngòn bə ɑ̂ ntʉ̂ʼnjàm i, a ghʉ̂ ɑ̂ ngùʼ tɑn. Jean ghʉ̌ tàʼ mətòʼ mbʉ, mbʉ lɑ bə ɑ̂ ntʉ̂m cwɛ̌d ndɔ̌nnî. Mbʉ lɑ bə̂ nkɔ̂ nə̀ ghə̌ sa bo cə̂n bon bɑhɑ lɑ. Nǔ cwɛ̌d mbwɔ̂ mbʉ lɑ ndɔ̌nnî. 
4	Marie ghʉ̌ zə̂ zə̀ mbʉ ki ? Nga, Marie kə̂ʼ ghʉ̌ mbʉ, a ghʉ̌ tàʼ bùsi. Ndǎʼndʉ̂ bùsi bə ɑ̂ ntʉ̂m ndɑ, bùsi cwɛ̌d nzi. 
5	Mɑ yub bə ɑ̂ ntʉ̂m ndɑ bô bùsi, a lɔtə̀ tɔndɑ yən Jean bô Marie nkə ngʉ̂ sa. Jean cwɛ̌d nkʉ̂ndə nkə nɛ̂n mbaŋ tʉ̂ ndʉb a cʉ̂ mbɑ̂ nə̀nɑ̀ fi lɑ, a ləm kɑ̂ Marie yən i. Bǐn lɛ̌n nǔmkə̂ ki ? Marie tswə nsi, ntə mbu mi nùm miɑ̂g mi. A kə̂ʼ kùʼnǐ nə̀ yən ju nkə ntʉtə. A nkə ngʉ̂ ndʉlɑlɑ ɑ̂ nǔmkə̂ ? Mbɑ̀ Jean nkə ngʉ̂ ɑ̂ kə mbaŋ tʉ ɑ̀ ? 
6	A bə ɑ̂ sa. Ngəlâŋ Marie miɑ̂gtə nə̀ tʉntə lɑ , a ghâʼ miɑ̂g mi ndɔtə mbaŋ i ndiâŋ mbumə. 
7	Marie kə̂ʼ lɛ̌n dʉ̌ʼ zə̀ Jean bə̂ lɑ. A bɛ̂dtə̀ mbʉ ndʉ̂ : "U yən Jean ki ?" Ndâʼndʉ bə̂ mbʉ kə̀ cobtə̀, kwàʼ məbwɔ̂ məbwɔ ! Ndʉlɑlɑ Marie kə̀ ghʉ̌ mbʉ̀tə̀ nǔm mbɛtə̀ mi. Bə̀nntʉ̀n kə̂ʼ bə ghʉ̀ mbʉ̀ntə ngəlaŋ bo côb nù mbʉ lɑ.
8	Marie lɔtə mɑ̂ ɑb tɔndɑ, mɑ̂ ɑb zwî. Marie kwâtə mbə mɑ̂ ɑb lɛ̌n dʉ̌ʼ zə̀ Jean nɛ̂n nɑ : A côb mɑ̂ ɑb mbə "Cob ndʉ̂ zə̀ a bə̂ lɑ̂ mə̀ ! ". Mɑ ɑb bʉ̂ntə ncob ndʉ̂ "Nga, Marie bə̂ mə̀ kə̀ côb wʉ̀". Mbɑ̀ mbɑ a lɛ̂n dʉʼ zə̀ a bə̂ yi lɑ a kə̂ʼ kɔ̌ nə̀ cobə.
9	Marie cwɛ̌d nzîn mə ndàʼndǎʼ ntʉ̂m cwɛd. A nkə diɑ̂g ɑ̂ bə̂ Jean. A lɔtə bǎm nkòʼ mbɑ̀ ndiaŋ ndǎʼndʉ̂ Jean kə̀ bə bwə. 
10	A jûʼ ju kûm, a fə ɑ̂ njàm tʉ̂ ndʉb a bə̂ mbɑ̂ nə̀nɑ̀ fi lɑ. A bə ɑ̂ Jean ki ? Bə̀n juʼ sə̂n kùmtə lɑ ! A kʉ̂d ntòŋ. A kə̂ʼ bə ɑ̂ saŋ kə̀ nə̀ mbə mô nyɑ̀m. A jûʼ mə̀bwɔ ndɔ̌nnî. A àʼ twsə nə bə ɑ̂ Jean !
11	A yə̂n mətòʼ bu ndʉ̌ zə̀ a sə̂ʼ mbaŋ bwə lɑ, a yən mbɑ̀ tu i ! A zwî ncôb mbə : "Mə diɑg u yənə !" Bo ntsiâŋtə̀ ntu cob bɑhɑ mbɛ̂n ndɑ, a bə ɑ̂ ngəlaŋ nə̀ jʉ caŋ mbɛ̀n nu ntsə. 
